TITOLO DELLA PRESENTAZIONE (15 sec)
Buongiorno a tutti, sono Riccardo Bucco. Con questa breve presentazione vi descrivo la mia esperienza di stage, posta al termine del mio percorso di studio. Essa ha riguardato la realizzazione di un'applicazione multipiattaforma tramite l'uso del framework Titanium.

INDICE DEI CONTENUTI (30 sec)
Partirò introducendo brevemente l'azienda presso la quale ho lavorato, ponendo particolare attenzione agli obiettivi che essa intende raggiungere. Proseguirò poi descrivendo il progetto che mi è stato assegnato, indicando le tecnologie utilizzate e le scadenze che ho dovuto rispettare. Successivamente, mi soffermerò su cosa ho fatto durante lo stage, descrivendo le principali scelte effettuate e i risultati che ho ottenuto. Infine, terminerò con alcune considerazioni finali sul lavoro svolto durante l'esperienza lavorativa.

SLIDE 1 - L'AZIENDA OSPITANTE (30 sec)
L'azienda presso la quale ho svolto il mio stage è PastBook, una piccola realtà nata nel 2012 e che ha sede ad Amsterdam. Essa offre ai propri clienti la possibilità di realizzare degli album fotografici, anche detti Photo Book. Essi sono creati in modo completamente automatico a partire dalle immagini presenti in uno dei numerosi servizi web supportati (quindi Facebook, Dropbox, Google Drive e molti altri). Gli utenti, poi, possono decidere di far stampare dall'azienda il proprio Photo Book, in modo tale che i loro ricordi siano memorizzati in modo permanente.

SLIDE 2 - SEMPLICITÀ DEGLI STRUMENTI (45 sec)
PastBook differisce dalla concorrenza per il principio che sta alla base della realizzazione dei prodotti: l'utente deve poter creare il proprio album in modo veloce e soprattutto automatico, senza dover pensare a particolari che distolgano la sua mente dallo scopo. Dunque, fintantochè l'utente non avverte il bisogno di modificare il Photo Book realizzato automaticamente, all'azienda non importa se il prodotto non è qualitativamente perfetto. PastBook ha scelto di utilizzare questo approccio per due motivi: innanzitutto perché vuole conquistare gli utenti casuali che sono semplicemente curiosi di provare il servizio; in secondo luogo perchè vuole sfruttare il fatto che tanto meno l'utente ragiona sulle opzioni a propria disposizione quanto più esso acquista sulla base delle proprie emozioni.

SLIDE 3 - PRODOTTI (90 sec)
Il progetto di stage che PastBook mi ha proposto comprendeva la realizzazione di due prodotti principali: un SDK e un'applicazione mobile. Il primo è uno strumento di supporto agli sviluppatori di applicazioni aziendali. La sua principale funzione è quella di fornire un'interfaccia tramite la quale si possano utilizzare i servizi messi a disposizione dai server PastBook. Esso, in particolare, permette di accedere alle web API e ai cosiddetti Service aziendali, che sono delle procedure complesse che si basano su un algoritmo e sull'uso aggregato delle API. Per poter utilizzare queste funzionalità molto spesso è necessario che l'utente esegua l'autenticazione ad alcuni servizi web: l'SDK in questione deve saper gestire solo i casi in cui sono necessari Facebook o Instagram. Il secondo e principale prodotto compreso nel progetto, invece, è un'applicazione per dispositivi Android e iOS. Il suo obiettivo è quello di mettere a disposizione degli utenti mobile parte dei servizi che sono disponibili nel sito web di PastBook. In particolare, essa deve permettere la realizzazione di un Photo Book basato su immagini scattate durante un certo periodo e che siano presenti su Facebook o Instagram. L'utente, dopo aver creato il proprio album, deve anche poterlo visualizzare in anteprima, modificarlo o comprarlo. Poiché l'applicazione era fondamentale nella strategia di PastBook, ero tenuto a rispettare vincoli molto rigidi e a consegnare numerosi prototipi che permettessero ai miei colleghi e agli investitore di fornirmi dei feedback.

SLIDE 4 - TECNOLOGIE (60 sec)
Sia l'SDK che l'applicazione sono stati realizzati utilizzando il framework Titanium. Esso permette di sviluppare applicazioni mobile native e cross-platform tramite l'utilizzo di Javascript. In particolare, esso permette la realizzazione di applicazioni per iOS e Android anche senza la conoscenza di Objective C e Java. Titanium è composto da due elementi principali: un insieme di strumenti basati su Node.js che si occupano di produrre gli eseguibili a partire dal codice Javascript, e un insieme di API tramite le quali gli sviluppatori possono accedere alla maggior parte delle funzionalità offerte dalle piattaforme mobile. Inoltre, le potenzialialità di Titanium possono essere estese tramite l'aggiunta di moduli di vario genere o di framework quali Alloy, che permette la costruzione di applicazioni basate sul pattern MVC. Oltre a Titanium, il progetto di stage prevede anche l'utilizzo di tecnologie quali Stripe, HockeyApp, Google Analytics e Google Tag Manager.

SLIDE 5 - METODOLOGIA DI LAVORO (60 sec)
Durante lo svolgimento dello stage mi sono fortemente adattato al modo di lavorare agile tipicamente utilizzato a PastBook. Innanzitutto, ho partecipato sia ai daily standup che alle riunioni mensili previste dal metodo scrum usato in azienda. In secondo luogo, ho cercato di adattare il mio modo di agire ai risultati ottenuti piuttosto che cercando di prevedere a priori ogni singola eventualità. In particolare, pianificavo i singoli task che avrei dovuto portare a termine di settimana in settimana. Inoltre, ho coinvolto continuamente numerosi colleghi nel progetto, per cercare di soddisfare esigenze riguardanti il design o il marketing. Ho anche consegnato frequenti prototipi al mio titolare, che desiderava essere informato in modo costante degli sviluppi del mio progetto. Infine, ho imparato a sfruttare al meglio le sessioni di pair programming con il mio tutor. Esse hanno costituito un momento di confronto con uno sviluppatore molto più esperto di me e mi hanno aiutato a individuare le soluzioni più opportune da applicare alle varie situazioni.

SLIDE 6 - AUTENTICAZIONE A FACEBOOK E INSTAGRAM (60 sec)
Per permettere l'uso dei servizi aziendali, l'SDK deve innanzitutto gestire l'autenticazione a Facebook e Instagram. Ho quindi avviato il suo sviluppo cercando di gestire tutte le possibili eventualità. I casi più critici da gestire sono stati due. Innazitutto quello in cui l'utente fornisce solo alcuni dei permessi richiesti (infatti in questo caso l'autorizzazione si conclude con successo e lo sviluppatore non viene avvertito in alcun modo). Il secondo è il caso in cui l'utente rimuove parte dei permessi garantiti all'applicazione prima di utilizzarla nuovamente (infatti, in questo caso l'SDK è in possesso di dati non coerenti con la realtà). In particolare, il caso peggiore avviene quando un utente rimuove l'autorizzazione all'applicazione prima di cercare di utilizzarla nuovamente: in questo caso viene restituito un generico errore che può essere dovuto a varie cause. Tuttavia, ho eseguito molti test e ho notato che l'errore si verificava solo in questo caso. Sono quindi giunto al compromesso di gestire il caso della rimozione dell'applicazione ogni volta che questo generico errore veniva sollevato.

SLIDE 7 - LAUNCHER (90 sec)
Quando mi ha proposto il progetto, PastBook desiderava che l'SDK fornisse semplicemente agli sviluppatori mobile un'interfaccia tramite la quale accedere ai singoli Service aziendali. Tuttavia, mi sono presto reso conto che un'applicazione che faccia uso dell'SDK, per poter creare un Photo Book a partire da certe foto dell'utente, deve invocare uno o più Service, seguendo un algoritmo che non è statico, ma si evolve nel tempo a seconda della strategia adottata dall'azienda. Ho quindi proposto di realizzare una sorta di "algoritmo configurabile da remoto", che ha preso il nome di Launcher, che permettesse agli sviluppatori di applicazioni di non preoccuparsi minimamente di come avviene il processo di creazione di un Photo Book. Esso, in particolare, richiama in modo automatico i Service secondo la sequenza indicata di volta in volta da PastBook. I Service possono richiedere impostazioni di qualsiasi tipo, anche queste configurabili dall'azienda. Inoltre, dopo aver notato che l'intero processo di creazione di un Photo Book può durare anche un minuto, ho ritenuto necessario aggiungere due caratteristiche. Innanzitutto ho voluto dare la possibilità di interrompere in qualsiasi momento l'esecuzione dell'algoritmo, per poi eventualmente riprenderla in un altro momento. In secondo luogo, ho voluto fornire all'utilizzatore di tale Launcher tutti i risultati intermedi che sono mano a mano ottenuti.

SLIDE 8 - FUNZIONAMENTO DEL LAUNCHER (60 sec)
Lo sviluppatore mobile deve semplicemente preoccuparsi di impostare alcuni parametri (per esempio i token forniti da Facebook o Instagram, l'url nel quale trovare la sequenza da utilizzare per la creazione del Photo Book ecc). Tutto il resto viene fatto in modo automatico dal Launcher, che si preoccupa di richiamare i vari Service con gli input corretti e nella giusta sequenza. Lo sviluppatore, opzionalmente, può definire delle callback che vengono eseguite ogniqualvolta un Service restituisce il proprio risultato: in questo modo è possibile utilizzare gli output intermedi dell'algoritmo all'interno delle applicazioni. Lo sviluppatore ha infine a disposizione un metodo tramite il quale può fermare l'esecuzione della procedura. In questo caso il Launcher memorizza lo stato nel quale si trova e gestisce in modo appropriato eventuali risposte provenienti dai server PastBook e che sono arrivate dopo l'interruzione.

SLIDE 9 - ANALISI DEI REQUISITI (30 sec)
Dopo aver terminato lo sviluppo dell'SDK, mi sono dedicato completamente all'applicazione. La prima cosa che ho fatto è stata quella di definire la struttura generale che essa avrebbe dovuto avere, tramite la produzione di alcuni wireframe che rappresentassero tutte le schermate. In particolare, ho individuato una schermata iniziale dove l'utente potesse scegliere cosa fare, una dove fosse possibile visualizzare il Photo Book creato, una per le modifiche e un'ultima per il checkout. Successivamente ho aggiunto una schermata che intrattenesse l'utente durante il processo di creazione, che talvolta richiede molto tempo.

SLIDE 10 - IMPLEMENTAZIONE DELL'APPLICAZIONE (90 sec)
Ho basato l'applicazione sul pattern architetturale MVC, implementato facilmente grazie ad Alloy. Inoltre, ho individuato dei componenti che sarebbero potuto tornare utili a futuri sviluppatori (come il pulsante per tornare alla schermata precedente o la gallery per le immagini) e li ho generalizzati in modo tale da permetterne il riuso. Ho utilizzato le API fornite da Stripe per implementare la schermata di checkout. Infine, ho sfruttato una webview per poter implementare un compontente tramite il quale l'utente potesse "sfogliare" virtualmente il Photo Book creato. La schermata che mi ha più coinvolto di più, però, è stata quella dedicata all'intrattenimento dell'utente durante l'attesa. Ciò che ho fatto è stato realizzare una griglia di immagini che scorresse lentamente verso la sagoma di un Photo Book aperto. Le immagini usate, in particolare, erano esattamente quelle che l'utente aveva scelto per il proprio album. Per fare ciò, ho innanzitutto sfruttato le funzioni del Launcher creato in precedenza. In particolare ho potuto usare i risultati intermedi dell'algoritmo tramite le callback. Per la realizzazione della griglia, invece, ho potuto utilizzare il componente gallery, con le opportune impostazioni, utilizzato anche in altre schermate. Se l'utente cercava di tornare alla schermata precedente gli veniva richiesta la conferma e, nel frattempo, l'esecuzione del Launcher veniva messa in pausa grazie all'apposita funzione, per poi essere eventualmente ripresa nel caso l'utente annullasse la richiesta. Ho infine ottimizzato la velocità di tale schermata implementando una cache per le immagini e preoccupandomi di scaricare solo immagini in bassa definizione.

SLIDE 11 - PRINCIPALI PROBLEMI (60 sec)
Durante quest'esperienza ho dovuto scotrarmi con alcuni dei limiti di Titanium. Il problema più serio riguarda gli strumenti di supporto agli sviluppatori. In particolare, la documentazione è organizzata in modo molto confuso e non è facilmente consultabile. La community, poi, è molto ristretta e ciò ha comportato che spesso abbia dovuto esplorare autonomamente varie soluzioni possibili. Un secondo problema è che ogni API è compatibile solo con alcune piattaforme. Di conseguenza, si deve continuamente suddividere il flusso in vari casi. Quando ho dovuto implementare la grafica la situazione è diventata ingestibile e sono stato costretto a dividere i progetti iOS e Android. Infine, come se non bastasse, Titanium presenta numerosi bug con i quali purtroppo si deve imparare a convivere. Ho poi avuto alcuni problemi dovuti al metodo di lavoro aziendale. In particolare, il fatto di dover consegnare frequenti prototipi mi ha certamente fornito feedback utili ma mi ha anche rallentato molto. Questa fretta da parte dell'azienda mi ha anche impedito di progettare in modo adeguato l'architettura. Ho quindi dovuto modificarla a stage ormai inoltrato.

SLIDE 12 - RIASSUNTO FINALE (30 sec)
Termino questa presentazione cercando di riassumere il valore del mio lavoro. Innanzitutto sono riuscito a soddisfare tutte le richieste iniziali di PastBook. In secondo luogo, ho anche dato un grande aiuto all'azienda implementando il Launcher, che è utilizzabile immediatamente in nuove app ed è anche adattabile al web, essendo scritto in Javascript. Grazie dell'attenzione.
